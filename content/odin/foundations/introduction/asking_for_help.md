---
title: 'Yardım İstemek'
---

### Giriş

Programlama yolculuğunuz boyunca, Odin topluluğu gibi bir çevrimiçi kodlama topluluğunda veya iş arkadaşlarınızla yaptığınız konuşmalarda kaçınılmaz olarak soru sormanız gerekecek. Soru sormak basit gibi görünebilir ancak olabildiğince iyi şekilde yardım alabilmek için probleminizi net şekilde açıklayan, iyi biçimlendirilmiş sorular sormak çok önemlidir. Yani "başkalarının size yardım etmesine yardım etmektir!" Bu ders; işyerinde ve Discord, Stack Overflow gibi ortamlarda etkili sorular sormanız için size araçlar sunacaktır.

### Derse genel bakış

Bu bölüm, bu derste öğreneceğiniz konuların genel bir özetini içerir.

- Programlama soruları sorma tekniklerini açıklayın
- "Kötü" soruların niteliklerini açıklayın ve bunlardan kaçının
- Etkili ve iyi biçimlendirilmiş sorular sorun

### Mümkün olan en iyi yardımı almak için ipuçları

#### Kodunuzu ve bağlamını daima paylaşın

Bir soru sorarken, kodunuzu, hata mesajınızı, terminal komutunuzu, sunucu çıktınızı vb. sağlamanız çok önemlidir. Mümkün olduğunca fazla bağlam sağlamalı ve insanları kodunuzdaki belirli bir işleve veya satır numarasına yönlendirmek gibi belirli bir soruna odaklanmalısınız. Bu ilgili bilgileri sağlamak, başkalarının size yardımcı olmasını kolaylaştırır.

Sorunuz herhangi bir kod veya diğer ilgili bilgileri sağlamıyorsa, başkalarının size yardımcı olması zor olacaktır. Sorunuzu tam olarak anlamak için çok fazla gereksiz karşılıklı konuşma olacaktır. Bu sizin için cesaret kırıcı olabilir çünkü eksik bilgi içeren yanıtlar sorununuzu çözmeyecektir. Bu süreç yardım edenler için de sinir bozucu olabilir çünkü siz daha fazla bağlam ekledikçe orijinal sorunuzun anlamı değişir. Eğer gerçekten kavramsal bir soru sormak istiyorsanız, bunu sorunuzun bir parçası olarak belirtmelisiniz.

#### Problemin çözümünü değil, problemi sorun

Bu kursta pek çok öğrenci, kendilerine verilen ödevi veya görevi nasıl yapmaları gerektiğini soruyor. Örneğin;

- “Taş Kağıt Makas Ödevinin 5. adımını nasıl tamamlarım”?

Aslında ödevleri nasıl çözeceğinizi kendiniz bulmanız gerektiğini ve bir yaklaşım bulmanın öğrenme yolculuğunuz için çok önemli olduğunu unutmayın. Çok daha iyi bir soru şöyle sorulabilir:

- "Selam, Taş Kağıt Makas projesinde kazananı gösteren bir dizi çıktı almaya çalışıyorum ama 12. satırda bir söz dizimi hatası alıyorum. Bunu nasıl düzeltebilirim? İşte kodum."

Kodunuzu paylaştığınızda, insanlar neyi denediğinizi bilirler ve işinize yaramamış olabilecek şeyleri önermezler. Ayrıca siz belki çözüme çok yakınken, sizi baştan başlatacak bir çözüm önermeleri yerine; mevcut kodunuzdaki hatayı bulmaya odaklanırlar.

Nereden başlayacağınız konusunda yine de takılıp kaldıysanız, bunu insanlarla paylaşmanın bir sakıncası yok. Nereden başlayabileceğinizi ve doğru yolda ilerlemek için neleri araştırabileceğinizi sormak, gelecekte sorunları büyük ölçüde kendi başınıza çözebilmeniz için sizi güçlendirir ve hatta, daha sonra aynı sorunu yaşayanlara yardım etmenizi mümkün kılar. Ayrıca, insanların sizi doğru yöne yönlendirmesi veya hatalarınızı düzeltmesi için sözde kodunuzu paylaşmanız önerilir.

#### Daha fazla ayrıntı istendiğinde kırılmayın

Kodlama topluluklarındaki gönüllüler, yardım etmek için oradalar! Ancak daha fazla detay vermeniz istendiyse, sorunuz düşündüğünüz kadar "bariz" ve anlaşılır olmayabilir. Yeni başlayan biri için, bir şey "bariz" olabilir ancak bir uzman için hiç de "bariz" olmayabilir. Bir uzman soruna sebep olan onlarca durum sayabilir, dolayısıyla kişiyi yanlış çözüme yönlendirmek istemez. İnsanlar yardım etmek için günlerinden zaman ayırıyor, bu yüzden size yardım etmelerini mümkün olduğunca kolaylaştırın! Daha fazla bilgiye ihtiyaç duymalarının muhtemelen iyi bir nedeni vardır, bu yüzden sorduklarında onların düşüncelerine ve deneyimlerine güvenin. Kodlama topluluklarında yardımcı olan birçok kişi, bunu ücret almadan yapan gönüllülerdir ve hiçbir şekilde sorunuzu yanıtlamak zorunda değillerdir. Size gerçekten yardım etmek istedikleri için gerektiğinde daha fazla ayrıntı vermenizi isterler.

### Ödev

<div class="lesson-content__panel" markdown="1">

1. [Don't ask to ask, just ask](https://dontasktoask.com/), sorunuzu sormak için sormanın değil, sadece sorunuzu sormanın önemini göstermektedir.

2. Hem yeni hem de deneyimli programcıların soru sorarken düştükleri yaygın bir tuzak olan ["XY Problemi"](https://xyproblem.info/) hakkında bilgi edinin.

3. Bu sayfayı yer imlerine ekleyin. Kendinizi yardım isteme ihtiyacı içinde bulduğunuzda başvurabileceğiniz harika bir referanstır ve makalede listelenen noktaları düşünürken kendinizi kendi sorununuzu çözerken bulabilirsiniz. 
</div>

### Bilgi ölçme

Bu bölüm, bu dersi kendi kendinize anlayıp anlamadığınızı kontrol etmeniz için sorular içermektedir. Bir soruyu yanıtlamakta zorlanıyorsanız, soruya tıklayın ve bağlantılı olduğu materyali gözden geçirin.

- [“XY Problem”'ini tanımlayın.](https://xyproblem.info/)
- [Sorunuzun içermesi gereken 5 şeyi söyleyin](kamp.us/odin/yardım-istemek)

### Ek kaynaklar

Bu alanda içerikle alakalı faydalı linkler bulunmaktadır. Zorunlu değildir, ek olarak düşünülmelidir.

- Görünüşe göre bu derste henüz herhangi bir ek kaynak yok. Müfredatımıza katkıda bulunarak bu bölümü genişletmemize yardımcı olabilirsiniz.