### Giriş

Kod yazmayı öğrenmek inanılmaz derecede faydalı ancak aynı zamanda zor ve sinir bozucu olabilir. Bilmeye değer her beceri gibi, edinilmesi zaman alır ve bir hafta sonu ya da bir ayda öğrenilemez. Bununla birlikte, zaman ve çaba harcamaya istekli oldukları sürece herkesin programlamayı öğrenebileceğine inanıyoruz.

Müfredatın özüne inmeden önce, Odin Projesi'nden en iyi şekilde yararlanmanıza yardımcı olmak için şunların üzerinden geçeceğiz: kod yazmayı öğrenme hedefinizde başarılı olmanıza yardımcı olacak şeyler ve kaçınmaya çalışmanız gereken tuzaklar.

### Motivasyon

Neden programlama öğrenmeye karar verdiğinizi düşünmek için bir dakikanızı ayırın.

- İyi kazandıran, tatmin edici bir kariyere sahip olmak mı istiyorsunuz?
- Programlamanın getirdiği yaratıcılık sizi heyecanlandırıyor mu?
- Aklınıza gelebilecek her türlü uygulamayı oluşturabilecek beceri ve yetenekleri edinmeye kararlı mısınız?
- Bir uygulama fikrini gerçeğe dönüştürerek kendi şirketinizi mi kurmak istiyorsunuz?

Programlamayı öğrenme motivasyonunuz bu nedenlerin bir kombinasyonu veya tamamen başka bir şey olabilir. O şey her ne olursa olsun, motivasyonunuza sıkıca sarılın - size ulaşmanız gereken kesin bir hedef verip bu yolculuğun sonuna kadar götürecek olan şey olacak.

Motivasyonunuzu güçlendirmek istiyorsanız Discord kanalımızdaki [odin-success-stories](https://discord.com/channels/505093832157691914/705776663497277490) başarı hikayelerini (İngilizce) okuyabilirsiniz.


### Gelişim zihniyeti

Düşünce yapınız kendinize sadece programlama değil, _herhangi bir_ beceriyi öğretirken de çok önemlidir. Düşünce yapınız başarı şansınız üzerinde hemen hemen her şeyden daha fazla büyük bir etkiye sahip olacaktır.

**Sabit zihniyet**e sahip kişiler, bir şeyi ilk denemelerinde başaramadıklarında hiçbir zaman başaramayacaklarına inanırlar. Bazı şeyleri yapabilecek veya anlayabilecek kadar yeterince zeki olmadıklarını düşünürler.

Ancak zeka düzeyinin sabit olmadığını, aksine geliştirilebileceğini gösteren çeşitli araştırmalar bulunmaktadır. **Gelişim odaklı zihniyet**e sahip birisi, çaba ve süreklilikle her konuda daha iyi olabileceğine inanır.

Bu sizin için ne anlama geliyor? Bu, **süreklilik ve azim** ile yeni beceriler öğrenebileceğinizi ve yeni yetenekler geliştirebileceğinizi gösterir.

Odin Projesi müfredatı boyunca bir konsept veya programlama sorunu üzerinde takılıp kalacağınız ve programlamayı öğrenme yeteneğinizi sorgulayabileceğiniz zamanlar olacak. Bu durumda kendinize, _henüz_ anlamamış olabileceğinizi ancak süreklilik ve azimle başarabileceğinizi hatırlatın. Bir şeyle mücadele etmek, gelişme demektir. Bir konsept veya projeyle ne kadar süre mücadele ettiğiniz önemli değildir; önemli olan, kararlılık ve azme sahip olmanızdır.
Gerçek öğrenme böyle gerçekleşir.

Müfredat üzerinde çalışırken, zor kavramlar ve karmaşık projelerle karşılaştığınızda yılmayıp bu mücadelelerin üstesinden gelme konusundaki ısrarınızı sürdürüp kendinizden emin bir şekilde ilerlemelisiniz.

Kendinizi yeteneklerinizi sorgularken bulduğunuzda, programlamayı öğrenirken elde ettiğiniz başarıları düşünüp; tamamladığınız projeler ve bir zamanlar anlamadığınız ama şimdi anlamaya başladığınız kavramlar size bunu başarabiliyor olduğunuza dair ihtiyacınız olan kanıttır.

Gelişim zihniyeti hakkında daha fazla bilgi edinmek için bu kaynaklara göz atabilirsiniz:

- [Believe you can get better adlı ingilizce video](https://www.ted.com/talks/carol_dweck_the_power_of_believing_that_you_can_improve)
- [Grit adlı ingilizce video](https://ted.com/talks/angela_lee_duckworth_grit_the_power_of_passion_and_perseverance)
- [You can learn anything adlı ingilizce video](https://www.khanacademy.org/college-careers-more/talks-and-interviews/talks-and-interviews-unit/conversations-with-sal/a/the-learning-myth-why-ill-never-tell-my-son-hes-smart)

### Öğrenme süreci

Kavramları öğrenmek ve ardından bunları uygulamak, işlerin nasıl yürüdüğünü ve birbirine nasıl uyduğunu daha iyi anlamanıza yardımcı olacaktır. Projeler, teorik anlayışınızın programlama kavramları ve tekniklerinin gerçekte nasıl işlediğiyle uyumlu olmasını sağlamak için en iyi yöntemdir.

Öğrenirken, zihniniz sürekli olarak odak modu ve dağınık mod arasında geçiş yapabilir. **Odak modu** bilinçli olarak öğrenmeye, okumaya, video izlemeye veya bir proje üzerinde çalışmaya odaklandığınızda ortaya çıkar. **Dağınık mod** ise aktif olarak öğrenmediğiniz zamanlarda, örneğin bulaşık yıkarken, egzersiz yaparken veya uyurken bilinçaltınızda oluşur. Bu durumda zihniniz öğrendiklerinizi, bildiğiniz diğer şeylerle ilişkilendirme işine devam eder. Gelişimin gerçekleştiği yer burasıdır.

Öğrenirken zihninizin bu iki durumdan geçtiğini bilmek önemlidir çünkü bunu öğrenmenizi daha verimli hale getirmek için kullanabilirsiniz. Bir kavram veya proje üzerinde takılıp kaldığınızda, bilinçaltınızın bağlantılar kurmak için çalışmasına izin vermek için kısa bir ara vermek, çoğu zaman sorununuza bir çözüm getirir. İşin püf noktası, önce sorunu çözmek için çaba sarf etmek ve ardından ara vermektir.

Kısacası, anlayın, uygulayın ve sonunda öğretin.

Bildiklerinizi başkalarına öğretmek, öğrendiklerinizi sağlamlaştırmak için harika bir yoldur ve genellikle başka türlü tespit edemeyeceğiniz bilgi eksikliklerinizi ortaya çıkarabilir.

Bu öğrenme yöntemini topluluğumuzdaki diğer kişilere yardım ederek uygulayabilirsiniz.

- Öğrenmenin en iyi yolları hakkında bilgi edinmek için önemle tavsiye edilir: [öğrenmeyi öğrenmek](https://www.coursera.org/learn/learning-how-to-learn).

- Ruby Rogues'un bir podcast'i [Öğrenmek üzerine ingilizce podcast](https://topenddevs.com/podcasts/ruby-rogues/episodes/131-rr-how-to-learn) bulunmakta, bu podcast sizin için motive edici ve yararlı olabilir, bu nedenle öğrenmeyle ilgili bazı yararlı düşünceler için göz atabilirsiniz.
- 100 Days of Code, yeni geliştiricilerin kodlama yolculuklarını takip etmek ve çalışmalarını sergilemek için sıklıkla kullandıkları bir meydan okumadır. Motivasyonunuzu korumak ve diğer geliştiricilere ilham vermek için bir yol arıyorsanız [web sitelerine](https://www.100daysofcode.com/) göz atarak katılmayı düşünebilirsiniz.
  
### Sıkıştığınızda ne yapmalısınız?

Belki anlamakta güçlük çektiğiniz bir kavramdan, belki de bir projede yolunda gitmeyen bir şeyden dolayı müfredatın bir noktasında ister istemez takılıp kalabilirsiniz. Bu durumdan kurtulmak için aşağıdaki araçları kullanabilirsiniz:

- Google'da aramak: Bir noktada sizinle aynı sorunla karşılaşan başka birilerinin olduğundan emin olabilirsiniz. Hızlı bir Google araması sizi çözüme götürebilir.
- Mola vermek: Bilinçaltınızın sorun üzerinde çalışmasına izin verebilirsiniz.
- [Discord Sohbet](https://discord.gg/fbFCkYabZB) kanallarımızda yardım istemek: Araştırma yaptıktan sonra Discord sohbetine gelip insanlara çözümü kendi başınıza bulmak için çaba gösterdiğinizi gösterip yardım istediğinizde, insanlar size yardım etmeye daha istekli olacaklardır.

### Yapay zekaların kod oluşturması üzerine bir not

Teknoloji geliştikçe, kodlamayı hızlandırmaya yardımcı olabilecek bazı inanılmaz araçların ortaya çıktığını gördük. Son zamanlarda popülaritesi artan bir alan ise kod tamamlama (GitHub Copilot gibi) ve kod oluşturma (ChatGPT gibi) için büyük dil modellerinin (LLM'ler) ve üretken yapay zekaların kullanılmasıdır.

Bu araçlar harika olsalar da öğrenciler bu tür araçları kullanmanın temel beceriler üzerindeki etkilerinin farkında olmalıdır. Bilgisayar bilimi profesörü olan David Humphrey [ChatGPT ve bunun temel eğitim üzerindeki potansiyel olumsuz etkileri hakkında ingilizce bir yazı yazdı.](https://blog.humphd.org/cheatgpt/) Üretken yapay zekaları eğitim alanında kullanmanın beklenmedik zararları hakkında iyi bir yazı.

Programlama konusunda yeni olan öğrenciler için ChatGPT veya GitHub Copilot gibi araçlar, bilgilerinizde bazı anlaşılmayan noktalara ve boşluklara neden olabilir.

1. Öğrenciler üretken bir yapay zeka kullanarak bir şeyin nasıl çalıştığını ve işlerin neden bu şekilde yapıldığını keşfetme fırsatını kaçırabilirler.
1. Soru sormayı öğrenmek sahip olunması gereken önemli bir beceridir ve insanlara soru sormayı (yardımsever Discord topluluğumuz gibi) atlayıp üretken yapay zeka kullanmak bu beceriyi geliştirmenizin gecikmesi anlamına gelir.
1. Yazdığınız kod hakkında konuşmayı öğrenmek de bir başka önemli beceridir. Profesyonel bir ortamda, sunduğunuz şeyin nasıl ve nedenini açıklamanız gereken kod incelemeleri yapacak olmanız kuvvetle muhtemeldir.
1. David Humphrey'in de belirttiği gibi, üretici yapay zekanın çıktısı yakından incelenmelidir ve programlamaya yeni başlayan öğrenciler genellikle çıktının iyi mi yoksa kötü mü olduğunu belirleyebilecek genel bir anlayışa sahip değildir.
1. Bir yapay zeka aracına nasıl iyi komut verileceğini öğrenmek bir beceri olsa da temel programlama becerilerini geliştirmede ikinci plandadır. Odin müfredatı, bu temel beceriyi öğretmeye çalışmaktadır.
1. Yapay Zeka araçları soruları yanıtlamak için tasarlanmış, öğrencilerin araştırma ve problem çözme becerilerini geliştirmelerinde yardımcı olmak için tasarlanmamıştır. Yapay zekadan bilgi isterseniz, size sadece bilgi sağlayacaktır. Bir insana sorarsanız, size sorunun çözümünü nasıl keşfedeceğiniz konusunda rehberlik sunabilir.
1. Araştırma, problem çözme ve eleştirel düşünme pratiği olmadan, mülakatlar zor geçebilir çünkü başvuran kişilerin yapay zeka araçlarını kullanmalarına izin verilmeyeceği çok muhtemeldir.

Öğreniminiz için yapay zeka araçlarını kullanmanızı önermiyoruz.

### Çalışma saatlerinizi yönetmek

Odin üzerinde haftada bir kez çalışmak yerine **sürekli** zaman ayırırsanız daha başarılı olabilirsiniz. Her gün belirli bir saatte ve belirli bir hedefle çalışma alışkanlığı edinmek, tutarlı bir ilerleme kaydetmenizi sağlayacaktır.

Kavramları anlamanız diğer insanlardan daha uzun sürebilir ya da daha az zamanınızı alabilir. Bu, diğerlerinden daha zeki olduğunuz veya olmadığınız anlamına gelmez. Şu ana kadar sizi buna hazırlamış veya hazırlamamış olabilecek farklı hayat deneyimleriniz olduğu anlamına gelir. Bir mühendisin yanında büyüyen biri, büyümeyen birine göre bazı avantajlara sahip olabilir ancak bu o becerileri öğrenemeyeceğiniz anlamına gelmez.

Odin Projesi kolej veya üniversite gibi değildir, kendi hızınızda ilerlemenize ve devam etmeden önce kavramları gerçekten sağlam bir şekilde kavramanıza olanak tanır. Okulda, ya ayak uydurursunuz ya da başarısız olursunuz. Burada farklı olan şey, Odin Projesi'ne girerken çok fazla bilgiye sahip olmanız beklenmiyor; ön koşul yok. Sadece bilgisayarında e-postalarını nasıl kontrol edeceklerini bilen insanların buraya gelerek başarılı olduklarını gördük. Odin Projesi'ni takip ederken kendinize zaman sınırlaması koyabilirsiniz ancak bu yanlış beklentiler içine girdiğinizin bir işaretidir. Henüz neyi bilmediğinizi bilmiyorsunuz ve bu tamamen normal! Odin Projesi'nde hiçbir şey için son tarih yok, bu yüzden doğru yapmak ve konuları tartışmak için istediğiniz kadar zaman harcayabilirsiniz.

Son teslim tarihleri (deadlines) gereksiz strese neden olur. Odin Projesi ücretsiz ve açık bir platform olduğundan, bu müfredatta son teslim tarihi gibi bir şeye bağlı olmadığınızı belirtmek isteriz. Kendi teslim tarihlerinizi oluşturmak da aceleye getirilmemesi gereken kavramları aceleye getirmenize neden olabilir. Bu kurs daha çok araştırma tabanlıdır. Yani görevleri ve projeleri tamamlamak için araştırma yapmanız gerekecektir. Size yardımcı olacak doğru makaleyi veya gönderiyi ne kadar hızlı bulabileceğiniz veya planladığınız tarihe kadar yetiştirip yetiştiremeyeceğiniz belli olmayabilir ancak müfredat boyunca çok şey öğreneceğinize eminiz. Bu tür araştırmalar yapan ve daha iyi çözümler yazmak için çabalayan insanlar, daha iyi bir geliştirici olma eğilimindedirler. Cevaplarınızı bulmak için bir şeyleri nasıl arayacağınızı öğrenmenizin ne kadar süreceğini bilemezsiniz. Bu işin bir kitabı yoktur. Odin Projesi'ni _hemen şimdi_ yüksek maaşlı bir işe ihtiyacınız olduğu için yapıyorsanız, belirlediğiniz zaman dilimi içinde sağlam bir geliştirici olmayacaksınız. Stres ve kaygı da öğrenmenize pek yardımcı olmayacaktır. Ağırdan alın ve yolculuğun tadını çıkarın.

Uzun lafın kısası: Endişelenmeyin, sadece öğrenmeye devam edin!

### Kaçınılması gereken tuzaklar

Aşağıda, yeni başlayanların programlamayı öğrenirken sıklıkla karşılaştıkları bazı tuzaklar yer almaktadır. Bunlardan kaçınmak için elinizden geleni yapmalısınız.

#### Erteleme

Bir şeyleri ertelemeniz, gelişiminizdeki en büyük düşmanınızdır.

**Çözümü:** [Pomodoro Tekniği](https://en.wikipedia.org/wiki/Pomodoro_Technique) odaklanmaya devam etmek için zamanınızı yönetmenin bir yoludur. Buradaki fikir, 25 dakika için bir zamanlayıcı ayarlamak ve zamanlayıcı bitene kadar çalışmaktır. Eğer 25 dakika boyunca dikkatiniz dağılır ya da işiniz yarıda kesilirse, 25 dakikalık çalışmaya yeniden başlayın. İşinize 25 dakika boyunca başarılı bir şekilde odaklandıktan sonra 5 dakika ara verin. Molanız bittiğinde, 25 dakikalık çalışmayı ve 5 dakikalık molayı tekrarlayın. Dört adet 25 dakikalık çalışma bloğunu tamamladıktan sonra, 15 ila 30 dakikalık daha uzun bir mola verin.

Pomodoro tekniği, dikkatinizi dağıtan unsurlardan uzak durarak erteleme yapmanızı önlemek için harikadır. Çalışma süresi sadece 25 dakika olduğu için bunaltıcı olmayacak ve erteleme alışkanlığınızı yenmek için iyi bir yol olacaktır.

Pomodoro Tekniği hakkında daha fazla bilgi edinmek için bu [harika ingilizce makaleyi](https://medium.com/life-hacks/more-productivity-with-the-pomodoro-technique-d7ce8926ec0c#.hcqsv37u4) okuyabilirsiniz.

Denemek isterseniz, [TomatoTimer](http://tomato-timer.com/#) kullanımı kolay bir Pomodoro zamanlayıcısıdır.

#### Mola vermemek

Konulara daldıkça, uzun süre boyunca sürekli çalışmak zorunda hissedebilirsiniz. İlk başta daha fazla iş yapıyormuşsunuz gibi görünebilir ancak bu genellikle tükenmişliğe yol açar ve nihayetinde daha düşük üretkenlikle sonuçlanır.

İlk bakışta mantıklı gelmeyebilir ancak beyninizi ve vücudunuzu yeniden şarj etmek için düzenli olarak mola verirseniz daha fazlasını yaparsınız. Araştırmalar, uzun süreli tatillerden 30 saniyelik mikro molalara kadar her türlü aradan sonra performansın arttığını gösteriyor. Toronto Üniversitesi'nde İşletme doçenti olan John Trougakos, zihinsel konsantrasyonun kaslara benzediğini söylüyor. Odak noktamız sürekli kullanımdan sonra yorulur ve tıpkı spor salonunda setler arasında dinlenen bir vücut geliştirmeci gibi iyileşmek için dinlenme süresine ihtiyaç duyar.

**Çözümü:**  Ne sıklıkta ve ne kadar süreyle mola vereceğinizi zamanlamak için bahsettiğimiz Pomodoro Tekniğini kullanın. Farklı mola sıklıkları ve sürelerini denemekten çekinmeyin.

Mola sırasında ne yapmalı:

- müzik dinlemek
- dergi okumak
- doodle yapmak
- meditasyon yapmak
- hızlı ve kolay bir oyun oynamak
- dışarıda kısa bir yürüyüş

Molalar ve üretkenlik hakkında daha fazla bilgi için [bu ingilizce makaleyi](https://simpleprogrammer.com/taking-breaks-will-boost-productivity/) okuyabilirsiniz.

#### Dikkati dağıtan dijital şeyler

Dikkat dağıtan dijitaller e-posta ve Facebook bildirimleri ile sosyal medya gibi zaman kaybettiren web siteleri ve uygulamalardır. Bu dikkat dağıtıcılar odağınızı bozar ve ertelemeyi cazip hale getirir. Bu nedenle, çalışma süresi boyunca bunlardan kaçınılmalıdır.

**Çözümü:** Dikkat dağıtıcı web site ve uygulamalarda geçirdiğiniz zamanı sınırlamak için bildirimleri kapatabilir ve internetinize bir engelleyici ekleyebilirsiniz.

#### Dikkati dağıtan fiziksel şeyler

Fiziksel dikkat dağıtıcılar, arka plandaki bir televizyon veya konuşan insanlar gibi çevrenizden gelen dikkat dağıtıcı unsurlardır. Bu dikkat dağıtıcı unsurlar, odaklanmanıza dijital dikkat dağıtıcı unsurlar kadar zarar verebilir.

**Çözümü:** Evinizde odaklanmak için gidebileceğiniz sessiz bir çalışma yeri tercih edebilirsiniz. Bu bir seçenek değilse gürültü önleyici kulaklık kullanabilirsiniz. Sakin ve rahat olan ücretsiz halk ve üniversite kütüphaneleri de var. Hatta bazı kütüphaneler 7/24 kesintisiz çalışmaktadır. Keyifli bir çalışma alanı sağlamanın ötesinde, etrafınızda ders çalışan başkalarının varlığı üretkenlik duygusu aşılar.

#### Dipsiz kuyular

Odin Projesi'nde çok fazla konu ele aldığımız ve çok sayıda yüksek kaliteli kurs ve araca bağlantı verdiğimiz için, öğrencilerin hazır olmadıkları ve kendilerine çok fazla fayda sağlamayacak bir konu hakkında bilinmesi gereken her şeyi öğrenmeye çalışarak dipsiz kuyulara inmesi mümkündür. Web geliştirme hakkında bilmeniz gereken tüm önemli şeyleri, bilmeniz gereken zamanda öğrenmeniz için  **müfredatı oluştururken için çok çaba sarf ettik**.

**Çözümü:** Mümkün olduğunca belirlenen yola sadık kalın. Dipsiz kuyulara indiğiniz zamanı sınırlandırmaya çalışın çünkü öğrenme hızınızı mahvedebilir.

#### Kendinizi başkalarıyla karşılaştırmak

Öğrenciler genellikle kendilerini kodlama yolculuklarında daha ileride olan veya daha fazla deneyime sahip kişilerle karşılaştırırlar. Bu, depresyon ve hayal kırıklığından başka bir şey getirmez.

**Çözümü:** Kendinizi sadece geçmişteki halinizle karşılaştırın. Yetenekleriniz ve bilginiz geçen hafta, geçen ay veya geçen yıl bulunduğunuz noktaya göre gelişti mi? Kaydettiğiniz ilerlemeden gurur duymalısınız!

#### Üretkenliğe aykırı not alma

Odin Projesi, web geliştirme eğitim yolculuğunuz boyunca çok fazla not almanızı önermez çünkü bu zaman alıcı olabilir ve genellikle boşa çaba harcanmasına neden olur.

**Çözüm:** Doğrudan referans olarak kullanmak için not almak yerine, daha fazla araştırma için ipucu görevi görebilecek notlar alın. Esasen başkası tarafından alınmış önceden var olan notları okuma konusunda alışmak oldukça önemlidir.

### Sonuç

Sonuç olarak herhangi bir yeni beceriyi öğrenmek, aşılması gereken engellerle dolu bir yolculuktur. Burada ortaya konulan ilkelerin sizi başarılı olmak ve Odin Projesi'nden en iyi şekilde yararlanmak için çok daha iyi bir konuma getireceğini umuyoruz.

### Ek kaynaklar

Bu alanda içerikle alakalı faydalı linkler bulunmaktadır. Zorunlu değildir, ek olarak düşünülmelidir.

- [Becoming a TOP Success Story adlı ingilizce Odin bloğu](https://dev.to/theodinproject/becoming-a-top-success-story-mindset-3dp2)
- [Managing inspiration and motivation adlı ingilizce makale](https://markmanson.net/do-something)
- [Learning to code when it gets dark adlı ingilizce makale](https://medium.freecodecamp.org/learning-to-code-when-it-gets-dark-e485edfb58fd#.yjh0fehje)
- Yazma hızınızın sizi engellediğini düşünüyorsanız, bu klavye eğitimlerini her gün en az 5 dakika kullanarak yazma becerilerinizi geliştirebilirsiniz:
  - [Keybr.com](https://www.keybr.com/)
  - [typing.com](https://www.typing.com/)
  - [TypingClub.com](https://www.typingclub.com)
  - [Monkeytype](https://monkeytype.com/)
- [Why Procrastinators Procrastinate? adlı ingilizce makale](https://waitbutwhy.com/2013/10/why-procrastinators-procrastinate.html). Anında Tatmin Maymunu, Mantıklı Karar Alan, Panik Canavarı kişiliklerini ve Karanlık Oyun Alanı'nda yolunuzu bulmayı öğrenin. [Aynı yazardan kısa bir ingilizce giriş videosu](https://youtu.be/arj7oStGLkU)
